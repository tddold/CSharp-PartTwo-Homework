1: Земя като една човешка длан...
2: Но по-голяма ти не си ми нужна,
3: Щастлив съм аз, че твойта кръв е южна,
4: че е от кремък твоят стар Балкан.
5: 
6: Какво, че виха вълци и чакали
7: из твоите полета и гори?
8: С онез, които бяха с теб добри,
9: ти бе добра, но злите не пожали.
10: 
11: Земя, като една човешка длан...
12: Но счупи се във тази длан сурова
13: стакана с византийската отрова
14: и кървавия турски ятaгян.
15: 
16: Търговци на тютюн и кръв човешка
17: продаваха на дребно твойта пръст,
18: но паднаха под теб с пречупен кръст,
19: че беше малка ти, но беше тежка.
20: 
21: И стана чудо: смертю смерт поправ,
22: усмихнаха се чардаклии къщи
23: и заплющяха знамена могъщи,
24: и път се ширна – радостен и прав.
25: 
26: Сега цъфтиш! Набъбва чернозема
27: под ласкавите български ръце,
28: дъхти на здравец твоето лице
29: и нова песен вятърът подема
30: 
31: Земя, като една човешка длан...
32: Но ти за мен си цяло мироздание,
33: че аз те меря не на разстояние,
34: а с обич, от която съм пиян!
